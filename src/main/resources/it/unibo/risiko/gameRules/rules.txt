Regole
Il gioco comincia con la distribuzione ad ogni giocatore di una carta Obiettivo 
(pescata a caso tra quelle mescolate) e da un numero prestabilito di armate, che 
cala con l'aumentare dei giocatori (35 armate se si gioca in tre, 30 se si gioca 
in quattro, 25 se i giocatori sono cinque e 20 se i giocatori sono 6). In seguito, 
si procede alla distribuzione delle carte territorio, date a tutti i giocatori 
fino all'esaurimento. Su ognuna di queste carte è indicato un territorio presente 
sul tabellone: pertanto indicano quali territori siano già in possesso di ogni 
giocatore, il quale si occuperà di disporre su di essi un numero a propria scelta 
di carri armati, in modo da occuparli tutti. Una volta effettuata questa 
preparazione, le carte vengono restituite al giocatore che copre anche il ruolo di 
mazziere, il quale si occuperà di mescolarle nuovamente e metterle a lato. Si 
comincia la partita stabilendo chi inizia con il lancio più alto del dado e 
proseguendo in senso antiorario. Durante il proprio turno ogni giocatore può 
svolgere tre attività principali: rinforzare le proprie armate, attaccare, spostare. 
Il rinforzo avviene all'inizio del proprio turno, e consiste nell'incrementare il 
numero delle proprie armate aggiungendovi ulteriori carri armati risultanti dal 
numero di territori già occupati diviso tre, arrotondato per difetto. Pertanto, se 
un giocatore all'inizio del suo turno possiede 9 territori, avrà diritto a rinforzare 
le proprie armate con tre ulteriori carri armati. Ulteriori rinforzi sono previsti 
qualora un giocatore sia riuscito ad occupare un intero continente, secondo questo 
criterio:
Occupazione dell'Asia: 7 armate
Nord America o Europa: 5 armate
Africa : 3 armate
Oceania o Sud America: 2 armate
Una volta stabiliti i rinforzi, il giocatore può decidere di svolgere una delle due 
seguenti azioni: Attacco e/o Spostamento. Attacco: Al suo turno, il giocatore può 
decidere di attaccare un numero a sua scelta di territori confinanti con le proprie 
armate. La fase di attacco si svolge tra il giocatore che attacca e quello che 
difende attraverso il lancio dei dadi. Il numero dei dadi da lanciare è stabilito 
dal numero di armate che si decide di schierare in guerra meno una, fino ad un massimo 
di tre dadi per volta. Ognuno dei giocatori lancia il numero di dadi corrispondenti, 
e poi si confronta i valori ottenuti, il più alto dell'attaccante con il più alto del 
difensore, il secondo con il secondo e così via. Per ogni punteggio più alto, il 
perdente deve togliere un'armata dal tabellone. In caso di parità il punto va al 
difensore. La fase di attacco può continuare fino a che uno dei due giocatori non 
ha esaurito le armate (e in tal caso il territorio viene conquistato) o se l'attaccante 
decide deliberatamente di sospendere l'attacco. Spostamento: conclusa la fase di attacco, 
il giocatore può decidere di eseguire un solo spostamento, di quante armate vuole, da un 
territorio ad un altro. Una volta che un giocatore conquista un nuovo territorio, pesca 
una carta territorio. Su di esse, oltre al simbolo di un territorio (che in questa fase 
non viene considerato) c'è un piccolo stemma raffigurante un cannone, un fante o un 
cavaliere. Questi stemmi permettono di accrescere ulteriormente il rinforzo. Al 
raggiungimento di determinate combinazioni di stemmi, si può fare una dichiarazione di 
gioco e ottenere:
4 armate con tre cannoni;
6 armate con tre fanti;
8 armate con tre cavalieri;
10 armate con tre simboli diversi;
12 armate con un simbolo jolly e altri due simboli uguali.
Si può contare inoltre su altre due armate extra se tra le carte dichiarate ce n'è una 
corrispondente a un territorio già occupato.
Scopo
Per determinare lo scopo di gioco, ogni giocatore all'inizio della partita pesca una 
carta Obiettivo. Queste si differenziano tra loro e solitamente richiedono la conquista 
di determinati continenti, di un numero stabilito di territori, o l'eliminazione di 
un'armata. Più nello specifico, gli obiettivi sono: 
-Conquistare 24 territori; 
-Conquistare 18 territori tenendoli però tutti occupati con almeno due armate ciascuno; 
-Conquistare il Nord America e l'Africa; 
-Conquistare il Nord America e l'Oceania; 
-Conquistare l'Asia e il Sud America; 
-Conquistare l'Asia e l'Africa; 
-Conquistare l'Europa, il Sud America e un terzo continente a scelta; 
-Conquistare l'Europa, l'Oceania e un terzo continente a scelta; 
-Distruggere completamente tutte le armate di un colore (se però tale colore non sta 
giocando o se corrisponde a quello del giocatore, l'Obiettivo si trasforma in "Conquista 
24 territori"). Ogni giocatore dovrà quindi riuscire a raggiungere il proprio obiettivo 
cercando di non farlo scoprire agli altri giocatori, in modo da essere ostacolato il meno 
possibile nel raggiungimento dello stesso.
